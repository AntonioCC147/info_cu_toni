---
slug: Experiența primului meu an în învățământ
title: Experiența primului meu an în învățământ
authors: [toni]
tags: [profesor, suplinitor, debutant, informatică, tic]
date: 2025-06-18
---

<div style={{textAlign: 'justify'}}>
&emsp;&emsp;&emsp;Numele meu este Crantea Antonio-Cristian, am 21 de ani, iar pentru început pot spune despre mine că sunt student în anul 3 la Facultatea de Automatică și Calculatoare din cadrul Universității Politehnica din București. Cam de prin liceu am început să prind o pasiune pentru Informatică, iar de atunci mi-am dat seamă că îmi place să ajut lumea, să explic și să-i învăț pe cei din jur.<br/>
&emsp;&emsp;&emsp;Pasiunea mea pentru Tehnologie, Informatică și Educație m-a adus unde sunt în momentul de față. Ca să o iau de unde am pornit... prima interacțiune adevărată cu Informatica am avut-o la liceu, în clasa a IX-a. Făceam pseudocod pe atunci, întrucât eram la specializarea de matematică-informatică simplu, nu intensiv, însă îmi aduc aminte că îmi plăcea. Încetul cu încetul am ajuns să învăț și mai multe la această disciplină, iar la finalul clasei a XI-a am organizat primul meu Webinar gratuit pentru pregătire având în vedere examenul de Bacalaureat la Informatică. După această experiență, pe parcursul clasei a XII-a am avut primul meu elev la pregătire, iar de atunci am tot continuat pe acest drum.<br/>
&emsp;&emsp;&emsp;Cum am ajuns în învățământ? Asta este o întrebare bună. Dorind să dau examenul de Titularizare la disciplina Informatică & TIC, am început să mă informez din ce în ce mai mult în legătură cu pașii pe care o persoană trebuie să îi urmeze pentru a deveni profesor. Fiind perioada verii, după examenul de Titularizare, câteva dintre posturi s-au ocupat, iar după această etapă, a urmat împărțirea orelor rămase între profesorii deja titulari din școli. După această etapă, ultimele ore rămase libere puteau fi luate de suplinitori, exact ca și mine. Am văzut un număr de 6 ore disponibile fix la liceul la care am învățat, așa că am sunat la secretariat unde, spre bucuria mea, am aflat că pot lua orele și, deci, așa le-am luat.<br/>
&emsp;&emsp;&emsp;Din septembrie am fost oficial angajat al Liceului Teoretic “George Călinescu” din București, cu o normă de 6 ore / săptămână, dintre care 3 ore la ZI și 3 la FR (Frecvență Redusă). Predam doar la filologie atunci, anume TIC, o materie pe care am reușit să o cunosc mai îndeaproape tocmai din postura aceasta de profesor. Cel mai mult m-a ajutat că mediul era unul cunoscut. După cum spuneam, aici făcusem liceul, iar acum, în mod ironic sau nu, eram coleg de muncă cu foștii mei profesori.<br/>
&emsp;&emsp;&emsp;A fost un an dificil. Aflat în postura unui tânăr profesor, elevii m-au considerat mai mult un fel de prieten decât un profesor, iar autoritatea mea a fost afectată. Nu-mi displăcea ideea de a fii mai mult prieten decât profesor, însă uneori se întreceau mai multe limite, orele devenind gălăgioase și deranjante.<br/>
&emsp;&emsp;&emsp;Pot spune fost un an decent, cu mai multe bune decât rele. Un an din care am învățat că elevii nu sunt simple marionete, ci niște suflete care au stări și trăiri diferite, unice. Am participat și la prima mea inspecție, care a descurs cu brio, dar și la diferite activități extra organizate în cadrul școlii.<br/>
&emsp;&emsp;&emsp;În aprilie mi s-a mai ivit o ocazie, anume de a mai lua încă 6 ore la un alt liceu. Astfel că, oficial, pentru încă 3 luni până la finalul lunii iunie, am reușit să mai iau 4 ore de Informatică, 1 de TIC și 1 de Dezvoltarea Jocurilor Video la Colegiul Național “Aurel Vlaicu” din București. Să intru într-un mediu nou, diferit, cu alți profesori și elevi de la alte clase, a fost puțin provocator. Întrucât nu cunoșteam pe nimeni, a fost mai dificil la început, însă încetul cu încetul m-am acomodat și totul a decurs cu bine.<br/>
&emsp;&emsp;&emsp;Acum, la final de an școlar, rămân cu multe experiențe și amintiri. În primul rând, o să rămân pe veci recunoscător oportunităților pe care le-am avut. De cealaltă parte, îmi este clar că nu o să uit prea curând prima clasă în care am călcat vreodată, dar nici lucrurile pe care le-am învățat de-a lungul anului, anume cum să mă comport cu elevii în situații mai dificile, cum să reacționez la comportamentele lor uneori ieșite din comun, dar și cum să îmi organizez eficient o lecție.<br/>
&emsp;&emsp;&emsp;Aș mai repeta experiența? Cu siguranță. La anul sper să mai iau din nou câteva ore pe care să le am în grijă, iar tot la anul doresc să și susțin examenul de Titularizare, o dată ce voi termina facultatea. Până atunci, sper doar că am fost un profesor bun pentru elevi, că i-am ajutat cât am putut și că nu o să-mi pierd niciodată din entuziasm când vine vorba de această profesie.<br/><br/>
</div>